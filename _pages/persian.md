---
layout: archive
title: ""
permalink: /fa/
author_profile: false
--- 
<section dir="rtl" lang="fa" markdown="1" class="fa-content">

## درباره برج ممسنی اثر اوژن فلاندن
پست اول این وبسایت به فارسی درباره زادگاه من است. تصویر صفحه اول این وبسایت هم برج ممسنی نام دارد و اوژن فلاندن فرانسوی آن را در سال ۱۸۴۰ میلادی در سفری شرق‌شناسانه به ایران کشیده است. دیدن این نقاشی مرا حسابی خوشحال کرد. قطعه‌ای گم شده از حکایتی که می‌خواهم درباه اقتصاد و من بگویم. حکایتی که تازه بعد از دیدن این نقاشی زبان باز کرد واعتراف کرد که نوشتن همیشه جستجو برای خانه است. خانه آن قطعه گم شده است و حالا حکایتی از خانه دیروز تا امروز. 


تفنگچی جلوی نقاشی فلاندن حالتی دارد که انگار آمده با استنطاق یا فقط اندکی شک بپرسد که آی نقاش! داری چکار می‌کنی؟
اگر گنبدهای پس‌زمینه تصویر همان امام‌زاده درب‌آهنی معروف نورآباد باشد، این نقاشی را نقاش مثلا نشسته روی تخته سنگی در مرز محله دوراهی کشیده است. من اگر همراه نقاش بودم با خطاب تفنگچی سریع ماست‌ها را کیسه می‌کردم و پشت به تفنگچی دویست یا سیصد متر می‌دویدم تا خودم را به خانه برسانم و با ترس و اشتیاق داستان تفنگ را نفسم که جا آمد تعریف کنم. 
من در محله دوراهی شهرستان نورآباد ممسنی به دنیا آمدم و بزرگ شدم. بعدتر در شیراز و تهران زندگی کردم و بعد هم که مهاجرت. 
سوالی که مرا به سمت تحصیل در رشته اقتصاد کشاند که **چرا زندگی بعضی آدم‌ها سخت‌تر از دیگران است؟**


 به کوهی از خاطره که این نقاشی مرا به سوی آن می‌کشاند مرتبط است. کوهی به معنای لفظی در گوشه سمت راست نقاشی فلاندن که از دم در دالان خانه ما هم می‌شد آن را دید و من در میان بقیه برجستگی‌های بی‌شکل آن کوه‌ها این یکی را دوست داشتم. بعد از فوت عمه‌ام، در کودکی کسی آن کوه را و آن برجستگی قلعه‌طور نوکش را نشان داده بود و گفته بود عمه آنجا خوابیده است. خوب بود می شد دیدش و جایش هم امن بود و دست هیچ‌کس به او نمی رسید. و کوهی استعاری که جریانی مدام از یادآوری است از دل این تصویر. از لم دادن‌های نشسته و ایستاده برای گپ زدن، از گندم‌زارهایی که در در کنارشان لته‌‌های سبزی و گوجه هم بود و با مادر می رفتیم که من گوجه نرسیده بچینم. و از مردان دژم و کاری و مهربان و جلبی که همه جا بودند و همه قوم و خویشان من بودند. حتی همین تفنگچی حالت صورتش به فامیل و آشنا می‌خورد. اما از کشاورز و بیکاری اگر در نقاشی است که بگذریم تفنگ‌چی‌ها را و نظم خانی احتمالا مستتر در پس‌زمینه را من به واسطه خاطرات مثلا پدربزرگ‌ام می‌توانم تصور کنم.
اما سوال همیشه این بود که چرا زندگی سخت می‌گذرد و چرا یک بچه هم این را می‌فهمد؟ 
بخشی از نداری است و بخشی از ناشادی. 

امام‌زاده درب‌آهنی جایی بود که هیات‌های همه شهر روزهای عاشورا به آنجا می‌آمدند و شکوه زنجیرزنان و صلابت یا بعضا زیبایی صدای نوحه خوان یا امکانات هیات خود را به رخ می‌کشیدند. ما به امام زاده نزدیک بودیم و تا جایی که به هیات مربوط می‌شد ما در حاشیه بودیم. نه شکوهی بود و نه جبروتی. خلاصه که این رژه‌های روز عاشورا جلوه‌گاه مذهب و جشن/سوگ‌واره‌ی از مصرف در پس‌زمینه‌ای همه‌جا حاضر از چشم و هم‌چشمی بود. بستنی و انواع شربت و تیپ‌های مشکی جوانانه. 
سوال باقی بود. مذهب همه جا بود اما برای من به سرعت مشخص شد که پاسخ خاصی برای درد و غصه نداشت. صورت مساله ناشادی و فقر را پاک می‌کرد که بکوشید ولی اگر چیزی هم دستگیرتان نشد هرکس به همان که دارد راضی باشد.
به هر حال اوژن فلاندن یک خارجی است. یک غربی. بیایید ما هم جایگاه‌مان رو عوض کنیم. من هم حالا دیگر نورآباد زندگی نمی‌کنم. به شیراز رفته‌ایم. شهری شده‌ایم. 


ادامه دارد.

</section>
